# Παράρτημα Ε - Εκδόσεις

Στο Κεφάλαιο 1, είδαμε ότι το `cargo new` προσθέτει μερικά μεταδεδομένα στο αρχείο *Cargo.toml* για κάτι που λέγεται `edition`. Αυτό το παράρτημα μιλάει για το τι σημαίνει αυτό!

Η γλώσσα Rust και ο μεταγλωττιστής της έχουν μια περίοδο κυκλοφορίας έξι
εβδομάδων. Αυτό σημαίνει ότι οι χρήστες έχουν μια συνεχή εισροή νέων
δυνατοτήτων. Άλλες γλώσσες προγραμματισμού έχουν μεγαλύτερες περιόδους
και μεγαλυτερες κυκλοφορίες — η Rust επιλέγει να κυκλοφορεί μικρότερες
ενημερώσεις με μεγαλύτερη συχνότητα. Μετά από λίγο, αυτές οι μικρές αλλαγές
αθροίζονται και δίνουν κάτι μεγαλύτερο. Όμως, από κυκλοφορία σε κυκλοφορία,
είναι δύσκολο να πει κανείς «ουάου, ανάμεσα στις εκδόσεις 1.30 και 1.31, η
Rust άλλαξε πολύ».

Κάθε δύο ή τρία χρόνια, η ομάδα της Rust παράγει μία νέα *έκδοση* της Rust. Κάθε
έκδοση συγκεντρώνει τις δυνατότητες που είχαν προστεθεί σε ένα καθαρό πακέτο με
πλήρως ενημερωμένη τεκμηρίωση και εργαλεία. Οι νέες εκδόσεις κυκλοφορούν ως μέρος
της πρακτικής των έξι εβδομάδων.

Αυτό εξυπηρετεί διαφορετικούς σκοπούς για διαφορετικούς ανθρώπους:

* Για ενεργούς χρήστες της Rust, συγκεντρώνει σταδιακές αλλαγές σε ένα πακέτο
το οποίο είναι εύκολο στην κατανόησή του.
* Για μη χρήστες, σηματοδοτεί ότι έγινε σημαντική πρόοδος, και ίσως αυτό τους
κάνει να ρίξουν μια ματιά στη Rust.
* Για εκείνους που αναπτύσσουν την ίδια τη Rust, προσφέρει ένα στόχο για το
project συνολικά.

Τη στιγμή που γράφεται αυτό το κείμενο, υπάρχουν δύο εκδόσεις: η Rust του 2015
και η Rust του 2018. Αυτό το βιβλίο είναι γραμμένο με τα ιδιώματα της Rust του
2018.

Το κλειδί `edition` στο *Cargo.toml* σηματοδοτεί την έκδοση σύμφωνα με την
οποία  πρέπει να μεταγλωττιστεί ο κώδικάς σας. Εάν το κλειδί δεν υπάρχει, η
προεπιλογή είναι `2015` για λόγους συμβατότητας προς τα πίσω.

Κάθε project μπορεί να επιλέξει να συμμετάσχει σε μια έκδοση άλλη από την
προεπιλεγμένη 2015. Με αυτόν τον τρόπο, οι εκδόσεις μπορούν να περιέχουν αλλαγές
οι οποίες είναι ασύμβατες μεταξύ τους, όπως για παράδειγμα η προσθήκη μίας νέας
λέξης-κλειδί η οποία μπορεί να έρχεται σε σύγκρουση με υπάρχοντα αναγνωριστικά,
ή η αλλαγή κάποιων προειδοποιήσεων σε σφάλματα μεταγλώττισης. Όμως εάν δεν
επιλέξετε να συμμετάσχετε σε αυτές τις αλλαγές, ο κώδικάς σας θα συνεχίσει να
μεταγλωττίζεται ακόμα και όταν αναβαθμίζετε την έκδοηση του μεταγλωττιστή που
χρησιμοποιείτε. Όλες οι εκδόσεις του μεταγλωττιστή της Rust υποστηρίζουν κάθε
έκδοση που υπήρξε πριν από την κυκλοφορία του, και μπορούν να συνδέσουν κιβώτια
όλων των υποστηριζόμενων εκδόσεων. Η έκδοση επηρεάζει μόνο τον τρόπο με τον
οποίο ο μεταγλωττιστής επεξεργάζεται αρχικά τον κώδικα. Έτσι, εάν χρησιμοποιείτε
τη Rust του 2015 και μία εξάρτησή σας χρησιμοποιεί τη Rust του 2018, το project
σας θα μπορεί να μεταγλωττιστή και να χρησιμοποιήσει εκείνη την εξάρτηση. Η
αντίθετη κατάσταση, στην οποία το project σας χρησιμοποιεί τη Rust του 2018 και
κάποια εξάρτηση χρησιμοποιεί τη Rust του 2015, λειτουργεί επίσης.

Για να είμαστε σαφείς: οι περισσότερες δυνατότητες θα είναι διαθέσιμες σε όλες
τις εκδόσεις. Οι προγραμματιστές που χρησιμοποιούν οποιαδήποτε έκδοη της Rust θα
συνεχίσουν να βλέπουν βελτιώσεις με κάθε νέα σταθερή κυκλοφορία. Σε κάποιες
περιπτώσεις, όμως, ιδίως όταν προστίθενται νέες λέξεις-κλειδιά, ίσως υπάρξουν
δυνατότητες οι οποίες είναι διαθέσιμες μόνο σε νεότερες εκδόσεις. Το μόνο που
χρειάζεται είναι να αλλάξετε έκδοση προκειμένου να εκμεταλλευτείτε τέτοιες
δυνατότητες.

Για περισσότερες πληροφορίες, ο [Οδηγός
Εκδόσεων](https://rust-lang-nursery.github.io/edition-guide/) είναι ένα πλήρες βιβλίο για τις εκδόσεις, το οποίο συμπεριλαμβάνει και το πώς να αναβαθμίσετε τον κώδικά σας σε καινούρια έκδοση με χρήση του `cargo fix`.
